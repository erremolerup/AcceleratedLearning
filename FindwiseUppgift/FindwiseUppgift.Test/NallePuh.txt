Nalle Puh är en litterär figur som är huvudperson i A.A. Milnes böcker om de olika djuren i Sjumilaskogen. Milne baserade sagorna på sonens, Christopher Robins, tygdjur och hittade på sagor om dessa, och lät även sonen bli en figur i sagorna. Christopher Robins tygbjörn var uppkallad efter en svartbjörn vid namn Winnipeg som far och son brukade besöka på zoo. 
Nalle Puh är en snäll, men ointelligent, tygbjörn som älskar honung, som han stavar "håning". Andra figurer i Sjumilaskogen är Nasse, Uggla, I-or, Kanin, Tiger, Kängu och Ru. De senare är känguruer, mamma respektive barn. Ru anses som nyfiken, rolig och älskvärd. Mamma Kängu måste ofta förmana honom att gå och lägga sig i rätt tid och att varje dag äta sin stärkande medicin. 
Den första boken om Nalle Puh publicerades 1926 och illustrerades av Ernest H. Shepard. Boken har sålts i över 20 miljoner exemplar. Rättigheterna såldes på 1960-talet till Walt Disney Productions. För Disneys version av Nalle Puh, se Nalle Puh (Disney). 