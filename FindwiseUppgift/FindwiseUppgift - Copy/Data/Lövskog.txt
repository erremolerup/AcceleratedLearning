Över hälften av Sveriges landyta är täckt av skog. Skogen spelar en viktig roll för klimatet, den biologiska mångfalden, för rekreation och skogsbruk. Lövträden här uppe i norr kännetecknas av att de tappar sina blad på hösten, för att stå helt kala under vintern. På våren slår nya blad ut. Men en lövskog kan även vara en ständigt grön skog året runt i varmare länder. Både jordtyp och klimat påverkar vilken skog som kan växa i ett område. Skogarna i norra Sverige ser inte likadana ut som skogarna i södra Sverige. I fjällkedjan i norra Sverige finner vi fjällbjörkskogen. I fjällbjörkskogen växer fjällbjörken som anpassat sig till det tuffa klimatet. I södra Sverige finner vi lövskogar med olika sorters lövträd som bok, ek, lind, björk, ask, alm, lönn och al. När bladen väl slagit ut i en bokskog har ljuset väldigt svårt för att nå ner till marken. Därför växer det väldigt få buskar och blommor i en bokskog. Men på våren, innan knopparna spricker och slår ut, passar vitsipporna på att blomma. Då kan hela marken fyllas av vita blommor. En annan typ av skog är ekskogen som för det mesta växer på lite magrare jord. Ekarna skymmer inte lika mycket av ljusinsläppet som bokarna. Det gör att man ofta får se flera olika sorters buskar och blommor i en ekskog. På fuktiga växtplatser längs sjöar och åar trivs alen. Alen växer även i rena alkärr och kan klara av att ha rötterna helt under vatten. Nästan alla våra lövskogar är planterade. Man odlar alltså träd precis som man odlar grödor på åkrarna. När man har avverkat de äldre träden planterar man nya och låter dem växa upp. På några få platser finns det dock områden där skogen växer vilt som en sorts naturskog. Det kan vara sumpigare områden nära sjöar och åar, där träden får lov att sköta sig själva. Här föryngrar sig träden helt själva och de får lov att bli gamla.